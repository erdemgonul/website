---
title: "Öyle demeyelim de… Politik Doğruculuk Üzerine"
description: "Politik doğruculuk yani en basit tanımıyla toplumu ötekileştirici tabirlerden arındırma çabası. Tanım olarak güzel duruyor, peki ya topluma etkileri?"
date: "2023-02-08T05:35:07.322Z"
thumbnailUrl: "/political-correctness.webp"
category: "fikir"
---

<Date text="8 Şubat 2023" />
<Title text="Öyle demeyelim de… Politik doğruculuk üzerine" />
<Subtitle text="Politik doğruculuk yani en basit tanımıyla toplumu ötekileştirici tabirlerden arındırma çabası. Tanım olarak güzel duruyor, peki ya topluma etkileri?" />

<Image src="/political-correctness.webp" alt="politik dogruculuk" />

Politik doğruculuğun resmi tanımıyla başlayalım.

<Quote text="politik doğruculuk; farklı dil, din, kültür, mezhep, inanış, yönelim ve cinsiyetten kişileri incitmemek amacıyla, özenle seçilip kullanılan ifade, düşünce ve uygulamaları tanımlamak amacıyla kullanılan bir kavram" />

Politik doğruculuk için bulabildiğim en net tanım bu. Benim için tanımı ise politik doğruculuğun hayatıma etkileri üzerine şekilleniyor.

Konuşmaya başladığımız andan beri içimizden ne söylemek gelirse söyleriz, bir süre sonra bize söylenen bazı lafların kırıcılığını ve etkilerini fark edip empati duygusunu keşfederiz. Bu noktadan sonra insan olabildiğince uygarlaşır ve başkalarının kalbini kırmamak, üzmemek için cümlelerinde daha seçici olmaya başlar. Aslında günümüze kadar bu süreç modern insanın toplum içinde var olabilmesi için gereken zorunluluklardan biriydi. Günümüzde alt kimlik ve azınlıkların çok daha etkin, göz önünde ve örgütlü olmasıyla birlikte hakları olan talepleri elde etmeye çalışırlarken başkalarının konuşma özgürlüklerini kısıtlamaya başladılar. Yıllarca kimlikleri baskılanarak, özgürlükleri kısıtlanarak geçirilmiş dönemlerden sonra, yeni çağa pek çok kazanımla başlayan tüm alt kimlikler artık insanlığın konuşma tarzını, onları en az incitecek hale çevirme uğraşında. Yani özetle fikir özgürlüğü savaşı vermiş pek çok kimlik grubu, artık başkalarının fikir özgürlüğünü elinden almaya çalışmakta. Bu noktada iyi eğitim almış, okumuş, liberal ve kaymak tabaka olarak niteleyebileceğimiz toplum grubu ise azınlıkların gönlünün istediği şekilde konuşmaya ve toplumu da bunun en doğrusu olduğuna yönlendirmeye başladılar. Bunu yapmayı reddedenler ise “Linç Kültürü” denilen kavramla tanıştı, buna eninde sonunda başka bi yazıda değinilir.

Aykırı konuşmalarıyla yıllarca toplumun önde gelen insanlarından olan pek çok kişinin artık kötü bir insan olduğunu düşünmemize, hep güldüğümüz espirilerin aslında sadece kötü niyetli insanların gülebileceği şeyler olmasına, kullandığımız bi ifadenin aslında başka biri için hakaret olduğunun öğretilmeye çalışıldığı bir dönemin içindeyiz. Politik doğruculuğu benimsemiş kişilerle ilgili en sevmediğim durumlardan biri, daha önce duyup asla rahatsız olmadığı bir kelimeyi bir anda çok tehlikeli bir kelime olarak görebilmesi. Her gün farklı bir kelime twitter gündemine girip değiştirilmeye çalışılıyor. Bunun sebebi politik doğruculuğun iteratif bir süreç olması. İnsan doğası gereği elde ettiği herhangi bir kazanım sonrası her zaman isteyecek yeni bir şey bulur. Bu yüzden her geçtiğimiz gün yeni bir kelimenin etik olarak yasaklanmasıyla birlikte başkalarının da yasaklanmasının önü açılıyor. Şu anda ben bu yazıyı yazarken bile farkında olmadan içimden geçen pek çok fikri yumuşatarak ya da daha farklı bir şekilde ifade etmeye çalışıyor olabilirim. Bunun olması ise herkesin fikrini ve kendini sunuş biçimini birbirine yakınlaştırıp bizi tektipleştiriyor. Aykırı kalmaya direnenler ise cancel kültürüne maruz kalarak toplumdan uzaklaştırılıyor.

İnsan ailesinden gördükleriyle büyür, okul ve yaşadığı mahalle ortamında tanıştıklarıyla değişebileceği kadar değişir, bu süreç sonrasında karakteri, hayata bakışı genellikle belli bi noktaya kadar oturmuş olur. Bir insana 30 yıllık kültürel birikimi ve yaşanmışlığı ekledikten sonra birilerinin ona gelip “sen artık bu kelimeyi kullanamazsın yoksa ağzına biber süreriz!” demesi çaresiz bir çabadır. İnsanların fikirlerini baskı ve korku ile değiştiremeyiz, yapılabilecek en büyük şey bu fikirlerinden bahsetmelerini engellemektir. Bu da ortaya bastırılmış ve susturulmuş yeni azınlık sınıflarının çıkmasını sağlar ve bu kısır döngüyü devam ettirir. Bu yüzden politik doğruculukla elde edilebilecek hiçbir şey yoktur, politik doğruculukla elde edilen kısa süreli tatmin yaratan bir başarı yanılgısıdır.. İnsanlığın bu konudaki tek çözümünün tolerans olduğunu düşünüyorum. Herkes herkesten rahatsız olabilir, ama ortada rahatsızlıkların bulunması onların ortadan kaldırılmaya çalışılmasını gerektirmemeli, insanlar toplumda bir arada birbirlerinin nasıl konuştuğuna karışmadan yaşayabilmek için karşılıklı tolerans ve anlayışa ihtiyaç var.

Benim bu konuda en dert ettiğim konuların başında bilmem kaç yıllık kültürümüzün, hikayelerimizin, efsanelerimizin, deyimlerimizin, atasözlerimizin, espri ve küfürlerimizin cancel’lanmak zorunda bırakılmasıdır. Artık o eski diziler, filmler çekilmiyor gibi söylemlerin de sebeplerinden birinin bu olduğunu düşünüyorum. Eskiden ofansif sayılmayan pek çok cümle şuan ofansif sayılmakta, sanatçılar da daha geniş kitlelere içerik üretmeye mecbur olduğu için kendilerini otosansürleyerek dar bir alanda bir şeyler üretmeye çalışıyor. İçinde marjinal bir şey olmayan bi içerik de insanlara yavan geliyor. Eskinin en çok izlenen formatları olan film, dizi, skeç gibi türler yerini doğaçlama, arkadaş grubunda sohbet, anı anlatma, gündemdeki bi konu üzerine sohbet etmeye bıraktı. Bunun sebebini doğaçlama formatlarda içerik üretildiğinde kendini otosansürleyecek vakit bulamamamız olarak görüyorum ve toplumun arzuladığı içeriklerin bunlar olduğunu izlenmelerden görebiliyoruz. Bu da gösteriyor ki politik doğruculuk insanların mutlu olup güzel vakit geçirmesini engelleyen mutsuzluk ve bıkkınlık yaratan bir dert.

Bu yazıyı yazarken okuduğum başka bir kaynakta denk geldiğim bir işyeri deneyinde, kurumsal hayatta politically correct davranmaya çalışan kişilerin zihinsel olarak daha yorgun oldukları gösterilmiş. Bu modern zamanlar problemi aslında hiç kimseye bir fayda sağlamıyor. Toplumu kendi isteklerine göre zımparalamaya çalışan kırılgan karakterliler kafasal olarak yorgun yaşıyor, bunu yapmayanlar da toplumun bir kısmı tarafından dışlanma tehdidiyle yaşıyor.

Politik doğruculuk benim için insanların denemesi gereken bir uygarlaşma projesiydi. İnsanın ilkel, vahşi ve bireysel karakterine tamamen ters olan bu maksimum empati projesi bir noktadan sonra birkaç insanın kendi kendine hala yapmaya çalıştığı bir şey olarak kalmalı. Bunun olması gerekliydi çünkü bu süreç toplum ve kültürlerdeki çok keskin bazı konuların törpülenmesine ve bazı kritik konularda insanların konuşurken iki kez düşünmesine sebep oldu. Ancak politik doğruculuğun gazlanmış hali, toplumları tektipleştiren, hayatı bayan, sıkıcılaştıran , psikolojilerini bozan boş tartışmalar haline geliyor. Umarım politik doğruculuk toplumda baskın bir sosyolojik davranış haline gelmez ve yaşadığımız hayatı özgürce konuşarak ve içerikler üreterek geçirebiliriz.
